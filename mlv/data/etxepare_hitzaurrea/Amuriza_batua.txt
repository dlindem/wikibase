Zeren baskoak baitira abil, animos eta jentil, eta haietan izan baita eta baita zientzia guzietan letratu handirik, miraz nago, jauna, nola bat ere ez den saiatu, bere lengoaia propiaren faboretan, euskaraz zerbait obra egitera eta izkributan ematera, zeren ladin publika mundu guzietara, bertze lengoaiak bezala, hain izkiriatzeko on dela. Eta kausa honegatik gelditzen da abataturik ezein erreputazio gabe, eta bertze nazio orok uste dute ezin deus ere izkiria daitekeela lengoaia hartan, nola bertze orok baitute izkiriatzen berean.

Eta zeren zuk, jauna, noble eta naturazkoak bezala, baituzu estimatzen, goratzen eta ohoratzen euskara, zuri, neure jaun eta jabea bezala, igortzen dizkizut euskarazko kopla (1) batzuk, ene ignorantziaren araura eginak. Zeren, jauna, haiek ikusirik eta korrejiturik plazer duzun bezala, irudi bazaizu, inprima erazi ditzazun, eta zure eskutik orok ukan dezagun ioia ederra inprimaturik, euskara, oraino izan ez dena, eta zure hatse onetik dadin aitzinerat aumenta, kontinua eta publika mundu guzietara, eta baskoek, bertzek bezala, ukan dezaten beren lengoaian izkribuz zerbait doktrina, eta plazer hartzeko, solas egiteko, kantatzeko (2) eta denbora iragateko materia, eta jinen direnek gero ukan dezaten kausa haboro haren abantzatzeko, eta obligatu gaitezen guziak Jainkoari otoitz egitera, dizun mundu honetan prosperoki bizia eta bertzean paradisua. Amen.
